Att skapa ett program:

Att skapa ett program från grunden kan låta som ett läskigt koncept, men i
grunden är skapandet av ett program som att lösa ett pussel; man har ett problem
eller behov och när programmet är färdigt så har man en lösning på sitt problem
eller behov.

Det finns flera olika sätt att gå till väga, men i grunden består alla av:
	- Vad är problemet/behovet jag vill lösa?
	- Vad är slutmålet? Hur ser den slutgiltiga lösningen ut i väldigt grova drag?
	- Lösa problemet.
	- Kontrollera att problemet är löst eller behovet är uppfyllt och att allt fungerar.


När man tittar på hur man ska lösa problemet gäller det att inte försöka lösa
allt direkt. Ett system/program bör bestå av flera beståndsdelar som interagerar
med varandra.
T.ex:
	Spelet som vi kommer skapa under kursens gång kommer gå igenom flera olika
	steg där vi introducerar en ny del vid varje steg.

	Vi kommer att börja med ett simpelt och hårdkodat program med enbart otydlig
	text och när vi är färdiga kommer det vara ett simpelt spel som har
	alternativ, beskrivande text och (förhoppningsvis) simpel grafik.

Vad det ovanstående betyder i praktiken är att det oftast är en bra idé att
skapa en lista med mindre delar som fungerar oberoende av varandra.
Därefter bör man dela upp varje "huvuddel" i mindre, lättöverskådliga, delar.
T.ex:
	Om man ska göra ett program som man behöver logga in i så är en av
		"huvuddelarna" inloggningssystemet.
	Några av delarna som man delar upp inloggningssystemet i skulle kunna vara:
		- Skapa en eller flera klasser som representerar användare
		- Skapa regler för vad man kommer åt utan att logga in
		- Skapa ett system för att kontrollera att lösenordet stämmer när en
			användare försöker logga in.