Lesson09: Introduktion till testning

Disclaimer: Jag har tagit hjälp av AI för att generera delar av den faktiska
	koden som finns i denna lektion.
	Exakt hela L09_example04_test_hangman.py är AI-genererad. Kan ni se
		skillnaden?

Vad är testning?

	Testning är processen att verifiera att ett program fungerar som det är tänkt.
	I sin enklaste form innebär det att köra koden och kontrollera att resultatet
		blir det förväntade. Men testning kan också vara mycket mer än så;
		att jobba som testare är ett heltidsjobb på större projekt.


Varför ska man lägga tid på att skriva tester?

	Det kan kännas som ett extra steg som tar tid från själva kodandet, men
	fördelarna är många:

	Hitta buggar tidigt:
		Ju tidigare man upptäcker ett fel, desto lättare är det att fixa. Att
		hitta ett fel medan man skriver koden är mycket enklare än att hitta
		det tre månader senare när hela systemet har byggts ovanpå det.

	Säkerställa att ny kod inte förstör gammal kod (Regressions-testning):
		När ett program växer blir det svårt att ha hela logiken i huvudet. Genom
		att ha automatiska tester kan man vara säker på att en ändring i en del
		av programmet inte av misstag förstör något i en helt annan del.

	Dokumentation:
		Tester fungerar som en sorts levande dokumentation. Genom att läsa
		testerna kan en annan programmerare (eller du själv om ett halvår) se
		exakt hur en funktion är tänkt att användas och vad som förväntas hända
		vid olika indata.

	Refaktorering utan att behöva trippelkolla att man gjort rätt:
		Refaktorering innebär att man skriver om kod för att göra den snyggare
		eller mer effektiv, utan att ändra dess beteende. Om man har bra tester
		kan man ändra i princip vad som helst i koden och direkt få svar på om
		man råkat ändra beteendet eller inte.


Olika typer av testning:

	Manuellt testande:
		Detta är vad de flesta gör naturligt. Man kör sitt program, skriver in
		något värde och ser om det funkar. Problemet är att det är tidskrävande
		att göra om varje gång man ändrat något, och det är lätt att glömma
		att testa vissa specialfall.

	Automatiserat testande:
		Här skriver vi kod som testar vår andra kod. Det kräver lite mer jobb
		i början, men när testerna väl är skrivna kan de köras på en bråkdel
		av en sekund, hur många gånger som helst.


Nivåer av testning:

	Enhetstester (Unit tests):
		Tester som fokuserar på minsta möjliga del av koden, oftast en enskild
		funktion eller metod. Man vill testa saker i isolering för att se att just
		den logiken stämmer.

	Integrationstester:
		Tester som kontrollerar hur olika delar av systemet pratar med varandra.
		Funkar vår databaskoppling ihop med vår logik? Kan två klasser samarbeta?

	Systemtester (End-to-End):
		Att testa hela flödet från början till slut, precis som en användare
		skulle göra.


Vi kommer att titta på Enhetstester och hur man kan använda både
	den inbyggda modulen unittest samt det populära ramverket pytest
	för att göra dem smidiga att hantera.
